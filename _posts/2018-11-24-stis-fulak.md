---
title: Στις φυλακές Θήβας η καθαρίστρια με το πλαστό πτυχίο Δημοτικού
author: PipisCrew
date: 2018-11-24
categories: [greek]
toc: true
---

![alt](https://i.imgur.com/CZKY9E3.jpg)

Ήσυχο μπορεί να κοιμάται από σήμερα το πανελλήνιο, αφού ακόμα ένας στυγνός εγκληματίας που τρομοκρατούσε την ελληνική κοινωνία οδηγήθηκε στη φυλακή.

Ο λόγος φυσικά για την αδίστακτη 53χρονη από τον Βόλο, η οποία είχε δηλώσει το 1996 ότι είναι τελειόφοιτη δημοτικού ενώ είχε τελειώσει μόλις την πέμπτη τάξη, ώστε να αρπάξει τη θέση εξουσίας της καθαρίστριας σε παιδικό σταθμό του Δήμου.

Η Βολιώτισσα τρομοκράτης, που ήταν γνωστή στους κύκλους της νύχτας με το παρατσούκλι YoloStoVolo, έγινε αντιληπτή όταν σε κουβέντα με συναδέλφους της δεν ήξερε απλή μέθοδο των τριών και παραγοντοποίηση φυσικών αριθμών, ύλη που περιλαμβάνεται στα μαθηματικά της ΣΤ' δημοτικού.

Η ακαταλληλότητα της για τη θέση είχε αρχικά φανεί όταν πιάστηκε επ' αυτοφώρω να καθαρίζει το παρκέ του παιδικού σταθμού με ΑΖΑΧ για τα τζάμια, γεγονός που έβαλε ψύλλους στα αυτιά των Αρχών για την πρωτοφανή απάτη της, που επέτρεπε στην ίδια, τα παιδιά και τον 67% ανάπηρο σύζυγό της να ζουν πλουσιοπάροχα.

Μάλιστα, σε έλεγχο που έγινε στο λογαριασμό της βρέθηκαν τουλάχιστον 100 ευρώ σε καταθέσεις και επενδύσεις, ποσό που δεν δικαιολογείται από τον μισθό της, ενώ, όπως αποκαλύφθηκε, τελευταία φορά είχε πάει διακοπές το 1998 στα Καμένα Βούρλα σπαταλώντας αλόγιστα ποσά σε γαλακτομπούρεκα.

Υπενθυμίζεται ότι η 53χρονη μαφιόζα με το αγγελικό πρόσωπο που είχε καταδικαστεί πρωτόδικα σε 15 χρόνια κάθειρξη για απάτη κατ' εξακολούθηση, κατ' επάγγελμα και κατά συνήθεια με ιδιαίτερα μεγάλο όφελος και αντίστοιχη ζημιά, τελικά καταδικάστηκε σε δεύτερο βαθμό σε 10 χρόνια, χωρίς να επιδέχεται αναστολή ποινή της και έτσι οδηγήθηκε στις φυλακές της Θήβας. ([src](https://www.facebook.com/TheThreeMooges/photos/a.546775782000656/2187810127897205))

origin - https://www.pipiscrew.com/?p=14465 stis-fylakes-thivas-i-katharistria-me-to-plasto-ptychio-dimotikou