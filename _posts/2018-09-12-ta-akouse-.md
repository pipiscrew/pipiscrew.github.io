---
title: Tα άκουσε χοντρά ο Τσίπρας από το Νότη Μαριά στην Ευρωβουλή
author: PipisCrew
date: 2018-09-12
categories: [greek]
toc: true
---

Απόλυτη ξεφτίλα της ΕΡΤ που έκοψε τη ζωντανή μετάδοση μόλις πήρε το λόγο ο Νότης Μαριάς

Τα άκουσε χοντρά ο Α. Τσίπρας από το Νότη Μαριά σήμερα στην Ολομέλεια του Ευρωπαϊκού Κοινοβουλίου στο Στρασβούργο. Εκεί όπου ο πρωθυπουργός δεν απάντησε στα αμείλικτα ερωτήματα του Έλληνα Ανεξάρτητου Ευρωβουλευτή και ενώ η ΕΡΤ σε μια κίνηση απόλυτης ξεφτίλας έκοψε τη ζωντανή μετάδοση από το Στρασβούργο αμέσως μόλις πήρε το λόγο ο Νότης Μαριάς

Ακολουθεί η ομιλία του Νότη Μαριά:

΅Κύριε πρωθυπουργέ μια και είμαι ο πρώτος από τους Έλληνες Ευρωβουλευτές που λαμβάνω το λόγο θα ήθελα να σας καλωσορίσω εδώ στο Ευρωπαϊκό μας Κοινοβούλιο. Ακούγοντάς σας μου θυμίσατε τον κ. Σαμαρά όπου πριν 4 χρόνια καθόταν εκεί που κάθεστε εσείς και μας είπε για το success story του δικού του δευτέρου μνημονίου. Σήμερα εσείς μας είπατε για το success story του δικού σας τρίτου μνημονίου. Και πότε, όταν αφήνετε καμένη γη, και δεν εννοώ το Μάτι. Όταν έχετε μετατρέψει την Ελλάδα σε ένα απέραντο κοινωνικό νεκροταφείο. Όταν έχουμε χιλιάδες ανέργους, όταν έχουμε εκατομμύρια φτωχούς, όταν η Νεολαία μας φεύγει στην ξενιτιά. Όταν υπάρχει πετσόκομμα των συντάξεων, όταν έχουμε μισθούς πείνας, όταν υπάρχει λεηλασία της δημόσιας περιουσίας με το Κατοχικό Ταμείο που θα λειτουργεί 99 χρόνια, όταν έχουμε φορολογικό ρεσάλτο στις τσέπες των Ελλήνων, τον φορομπηχτικό ΕΝΦΙΑ, την αύξηση του Φ.Π.Α. στα νησιά του Αιγαίου, τα οποία δεν αντέχουν άλλους πρόσφυγες και παράνομους μετανάστες.

Και αφήσατε αναπάντητα αμείλικτα ερωτήματα κύριε Τσίπρα. Γι΄ αυτό σας κουνάει το χέρι ο κος Πόνς και το Ευρωπαϊκό Λαϊκό Κόμμα. Δεν μας είπατε που πήγαν τα 288 δις ευρώ, τα οποία πήρε η Ελλάδα ως δάνεια. Γιατί αν μας δίνατε την απάντηση θα λέγατε αυτό που είπε ακόμα και ο κος Ντάισελμπλουμ, ότι αυτά τα κονδύλια πήγαν για να σώσουν τους δανειστές, για να σώσουν τις ξένες τράπεζες, για να σώσουν πραγματικά το ίδιο το ευρώ και όχι τους Έλληνες πολίτες, γιατί αυτή είναι η πραγματικότητα. Γιατί κ. Τσίπρα, πρέπει να μας πείτε, εφαρμόζεται στο 100% τα μνημονιακά μέτρα, και έχετε πάρει όμως μόνο το 70% του δανειακού κεφαλαίου του τρίτου μνημονίου και επιστρέψατε 24 δις ευρώ σαν pourboire πίσω στους δανειστές ενώ μπορούσατε να αξιοποιήσετε αυτά τα χρήματα. Να δημιουργήσετε ένα Ταμείο Σωτηρίας Δανειοληπτών να μην χάσουν οι Έλληνες τα σπίτια τους από τα κοράκια, να ανακεφαλοποιήσετε τα Ασφαλιστικά Ταμεία για να μην μειωθούν οι συντάξεις, για να δημιουργήσετε 300.000 νέες θέσεις εργασίας για να έχουμε ανάπτυξη.

Και εφαρμόζετε τον προϋπολογισμό λιτότητας των δανειστών. Και σας ρωτάω κ.Τσίπρα θα εφαρμόσετε αυτό που είχατε πει το 2014; Θα εγγράψετε τις γερμανικές αποζημιώσεις στον κρατικό προϋπολογισμό; θα δώσετε εντολή να εφαρμοστεί η απόφαση του Διστόμου για τις γερμανικές αποζημιώσεις;

Kαι εφαρμόζετε την ενισχυμένη εποπτεία, την οποία αποδεχθήκατε, τον Kανονισμό 472. Eφαρμόστε τουλάχιστον ένα σημείο από αυτόν τον Κανονισμό που σας επιτρέπει να κάνετε λογιστικό έλεγχο του χρέους. Αυτή είναι η πραγματικότητα, αλλά υπάρχει άλλος δρόμος κ. Τσίπρα, υπάρχει άλλος δρόμος ο οποίος πρέπει να εφαρμοστεί.

Και μας είπατε για την κατάπτυστη Συμφωνία των Πρεσπών που κάνει πραγματικά τζάμπα μάγκα τον κ. Ζάεφ ο οποίος θα έρθει εδώ την Πέμπτη και θα παριστάνει τον δήθεν «Μακεδόνα», θα μιλάει για δήθεν «μακεδονική εθνότητα», θα μιλάει για δήθεν «μακεδονική γλώσσα», θα μιλάει για δήθεν «μακεδονική υπηκοότητα» και όχι για Βορειομακεδόνες.

Εμείς λοιπόν πιστεύουμε σε Ειδική Σχέση της Ελλάδας μέσα στην Ευρωπαική Ένωση και μέσα στην Ευρωζώνη, μια Ειδική Σχέση με ρυθμίσεις σε σημαντικούς τομείς της Ελληνικής οικονομίας που θα δώσει ανάσα στην Ελλάδα για να υπάρξει ισχυρή Ελλάδα μέσα στην Ευρώπη των Εθνών και των Πατρίδων, μέσα στην Ευρώπη που θα σέβεται την Εθνική Ταυτότητα, θα σέβεται τις Εθνικές παραδόσεις, θα προστατεύει την Ελληνική οικογένεια, θα προστατεύει την Ευρωπαϊκή οικογένεια και θα λύσει το δημογραφικό, όχι με μαζική μετανάστευση αλλά με την στήριξη της ίδιας της Ευρωπαικής οικογένειας. Αυτές είναι οι θέσεις μας κ.Τσίπρα. Παραμένουμε αμετανόητα Αντιμνημονικακοί και παλεύουμε για να πετάξουμε την τρόικα έξω από την Ελλάδα και να ξαναπάρουμε πίσω την Πατρίδα μας.

https://www.facebook.com/Notis.Marias.MEP/videos/526248511155276/

origin - https://www.pipiscrew.com/2018/09/t%ce%b1-%ce%ac%ce%ba%ce%bf%cf%85%cf%83%ce%b5-%cf%87%ce%bf%ce%bd%cf%84%cf%81%ce%ac-%ce%bf-%cf%84%cf%83%ce%af%cf%80%cf%81%ce%b1%cf%82-%ce%b1%cf%80%cf%8c-%cf%84%ce%bf-%ce%bd%cf%8c%cf%84%ce%b7-%ce%bc/ t%ce%b1-%ce%ac%ce%ba%ce%bf%cf%85%cf%83%ce%b5-%cf%87%ce%bf%ce%bd%cf%84%cf%81%ce%ac-%ce%bf-%cf%84%cf%83%ce%af%cf%80%cf%81%ce%b1%cf%82-%ce%b1%cf%80%cf%8c-%cf%84%ce%bf-%ce%bd%cf%8c%cf%84%ce%b7-%ce%bc